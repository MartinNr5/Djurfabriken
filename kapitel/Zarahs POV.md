---
aat-event-start-date:
aat-event-end-date:
aat-render-enabled: "true"
timelines:
tags:
meo-pov:
  - Zarah
meo-intensity: "1"
meo-location:
  - Tunneln under AgroNova
---
%% 
# Extern konflikt
Vill inte stöta sig med Teodor.
# Inre konflikt
! Ingen?
# Karaktärspåverkan
Vi får veta att Zarah är avundsjuk på Jennas utseende och hennes framgång, att hon anser sig själv vara ful
# Förflyttning av handling
Vi etablerar att Teodor har kort stubin om man baktalar Rickard, han och Emir inte är bästa vänner just nu.
# Beslut tagna
Zarah bestämmer sig för att undersöka Teodors ryggsäck för att se varf Jenns
%%
Ju längre in de kom i tunnlarna desto oroligare blev Zarah att Rickards uppgifter inte var helt korrekta. Han var ju inte direkt Mensa-material om man säger så. Med så här många krökar och korsningar av alla de slag var det extremt osannolikt att Rickard hade lyckats pussla ihop en fungerande karta.

Problemet var att han och Teodor var barndomskamrater och en av de få saker som retade upp Teodor var när man pratade illa om hans vänner. Det och om man antydde att han var korkad, vilket han inte var men det var inte så konstigt om han gav det intrycket.

Närmare 2 meter lång och hälften så bred över axlarna men med ett ansikte som inte skulle vara malplacerat på en arton månaders bäbis, fullständigt befriat från all skäggväxt, och en glugg mellan de övre framtänderna man skulle kunna kila in det mesta av en kortlek mellan. Lägg till det ett ymnigt krull, mer otyglat än en kalv på grönbete, i prunkade rött och resultatet blir en individ som kunde vara tagen direkt ur en serietidning.

"Hur ser det ut? Känner vi att vi börjar närma oss?" försökte hon sig försiktigt på. 

"Vet du, jag börjar bli lite osäker själv." svarade Jenna.

En av de få personer Teodor inte brusade upp mot var Jenna. Ingen visste riktigt varför och de två hade aldrig nämnt det med ett ord. 

"Vad baserar du det på?" frågade Zarah.

"Ingenting konkret, mest en känsla. Vi har promenerat en bra stund nu och även om vi har bytt riktning ett antal gånger borde vi vara i närheten men vad jag kan se fortsätter den här tunneln i all evighet."

Svaga, kallvita LED-lampor gav tunneln ett nästan sjukligt intryck och den uppenbara bristen på underhåll gjorde inget för att mildra intrycket. Isolering som hängde slappt på rör som löpte längs med väggen, klistermärken som fallit av när limmet obönhörligen hade torkat, färg som flagnat på vad som tyckets vara precis varenda yta hon kunde se, och oväntat mycket damm.

Den sträckte sig mycket riktigt säkert femtio-sextio meter bort innan den krökte av åt höger. Från tunnelns mynning hade de räknat ut att det var nästan en kilometer till dörren de skulle använda för att ta sig in i byggnaden men det var fågelvägen, vilket var raka motsatsen till den väg de faktiskt tagit.

"Det verkar inte bättre." flikade Jens in. "Vi gick förbi en förgrening längre bort som kanske är den Rickard menade."

"Tror du inte att vi borde backa tillbaka ännu längre? Innan den förgreningen, cirka fyrtio meter, passerade vi en förstärkt ståldörr med dubbla låskolvar som också vetter åt rätt håll. Spontant känns det som om den här tunneln leder oss vidare mot en annan extern ingång."

"Eller så läser ni kanske inte instruktionerna korrekt." genmälde Teodor. "Vad är det som säger att ni inte missade ett steg?"

"Ingenting." var Zarah snabb att flika in och gav Emir en uppmanande blick.

Han hade inte varit med i gruppen tillräckligt länge för att veta hur illa Teodor tog vid sig när någon baktalade hans vänner, och framför allt Rickard. Tyvärr verkade han fast besluten att ta reda på det.

"Jo, men nu är vi ju flera stycken som tillsammans har pluggat in instruktionerna och den ganska rudimentära karta vi fått."

Teodor tog ett steg mot Emir och lade hastigt ifrån sig sin ryggsäck med ett ljudligt klonkande som fick Jenna att hoppa till.

"Nu låter det nästan som om du tycker att Rickard inte är kompetent nog att förse oss med instruktioner och en karta som är tillräckligt exakta för att vi skall hitta dit vi skall."

Emir verkade omgående insett att han trampat i ett klaver av gigantiska proportioner. Han slickade sig nervöst om läpparna.

"Eh... Alltså... Nä, då uttryckte jag mig slarvigt."

Teodor tog ännu ett steg och tornade nu över Emir som med sina futtiga 169 centimeter i strumplästen nådde Teodor ungefär till nästippen.

"Hur menar du då?"

"Jo,  Rickard är ju bara en person som under mycket hemlighetsmakeri varit tvungen att pussla ihop en karta från lösryckta fragment han med mycket möda samlat på sig. Med de förutsättningarna är det ingen som kan få till en perfekt karta, inte ens Rickard."

Zarah noterade med visst intresse hur Teodor verkade begrunda Emir i ärlighetens namn ganska snygga om än genomskinliga räddning. Teodor nickade eftertänksamt.

"Du har en poäng. Det finns en risk att Rickard fått felaktig eller inkomplett information vilket naturligtvis påverkar kvaliteten på kartan."

"Så är vi alla överens om att vi vänder om och provar antingen Jens eller Emirs förslag?" frågade Jenna i neutral ton.

När ingen opponerade sig vände hon sig resolut om och satte av samma väg de kommit från. Deras tunga kängor ekade dämpat mellan tunnelväggarna och rev upp dammet som precis hade hunnit lägga sig till ro runt deras fotavtryck. Zarah var inte förvånad över att Emir höll sig på behörigt avstånd från Teodor, även om det verkade vara vapenvila mellan de två för stunden.

Hennes tankar gick i stället till Jennas reaktion när Teodor bryskt hade släppt ryggsäcken på betonggolvet. Tanken var att de skulle förstöra så mycket som möjligt av AgroNovas forskning och hade med sig ett antal verktyg, bland annat batteridrivna sågar och kapmaskiner för att vara säkra på att göra ordentlig skada, men om de inte tålde en vådligare törn än så kunde de inte vara några verktyg värda att ha.

Nu när hon tänkte på det var det lite underligt att Jenna envisats med att packa ryggsäcken själv, innan resten av gänget hade slutit upp utanför tunnelmynningen. Jenna hade alltid slagit Zarah som en klipsk men lite väl idealistisk person, som förmodligen var bättra på att posta uppmaningar i sociala medier än att göra faktisk skillnad. 

Förslaget att angripa AgroNova hade kommit från Rickard, av alla personer, men Jenna hade inte tvekat länge innan hon hoppade på idén med full energi. Vad Zarah kunde förstå hade inte mycket annat konsumerat Jennas vakna timmar när hon med i det närmaste manisk energi tog sig an uppgiften att planera aktionen. Även om det inte syntes på henne.

En av anledningarna till att Jennas inlägg på sociala medier var så framgångsrika berodde på att hon var klassiskt vacker, på samma sätt som Marilyn Monroe eller Elizabeth Taylor. Zarah antog i alla fall att så var fallet. Hennes egna inlägg var inte alls lika populära, trots att hon också postade dem på gruppens gemensamma sociala kanaler, och den ende som hade kallat henne vacker var hennes mamma.

Vid närmare eftertanke var det kanske "stilig" hon hade använt.

Historien var full av vackra galenpannor så det vore nog klokt att försöka ta en titt i ryggsäcken. För säkerhets skull.

---
