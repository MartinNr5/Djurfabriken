---
aat-event-start-date:
aat-event-end-date:
aat-render-enabled: "true"
timelines:
tags:
  - MC
  - Emir
  - Jenna
  - Zarah
  - Teodor
  - Jens
meo-pov:
  - Emir
meo-intensity: "1"
meo-location:
  - Tunneln under AgroNova
---
%% 
#  Extern konflikt
Måste ta sig igenom en låst dörr.
# Inre konflikt
Emirs känslor för Jenna, gruppens misstro på Rickards information.
# Karaktärspåverkan
Vi får mer information om Emirs känslor för Jenna, han visar på sin kompetens.
# Förflyttning av handling
Gruppen kommer vidare in i tunneln.
%%

Emir höll krampaktigt om bultsaxen. Det var nu eller aldrig. Om resten av gruppen skulle ta honom på allvar fick han fan inte banga nu. Det var en grej att snacka om hur viktigt det var med human behandling av djur och en helt annan att bryta sig in på AgroNovas område.

Han kastade en förstulen blick åt Jenna som gav honom ett uppmuntrande leende till svar. Det var all motivering han behövde och han knipsade resolut av hänglåset till gallret som blockerade ingången till kulverten framför dem.

Den var väl dold, gömd i vad som verkade vara en naturlig kulle, försänkt säkert en meter in i sluttningen med ymnigt buskage runt om som kamouflage. Turen var med dem och även om det var fullmåne doldes den av ett ogenomträngligt molnlager.

“Bra jobbat Emir!” utbrast Jenna. “Nu får vi bara hoppas att Rickards karta stämmer.”

“Jag har ingen anledning att misstro den.” sade Zarah. “Han har jobbat med att ta fram den i över en månads tid.”

Av de fem som satt framför mynningen var Zarah och Jens de enda Emir inte hade träffat innan men Jenna gick i god för dem vilket räckte för Emir. De tillhörde Värmlandsfalangen av DBF och var de som initialt hade föreslagit att de skulle infiltrera AgroNova.

Så här i efterhand var deras forskningsanstalt, djupt inne i skogarna, ett självklart mål. Även om polisen tillkallades skulle det dröja minst en timme innan de var på plats och då skulle de vara långt borta.

“Ok, dubbelkolla er utrustning så att vi har med oss allt.” sade Jenna samtidigt som hon kikade igenom sin egen ryggsäck. “Framför allt du, Teodor. Om du inte får med dig vad du behöver är uppdraget mer eller mindre meningslöst.”

Teodor lyfte av sin ryggsäck från sina breda axlar med en uppgiven min.

“Varför tror du att just jag skulle glömma? Jag är kanske inte den skarpaste i gänget men jag är för det inte korkad.” Hans röst var som ett lass med gatsten som tippades ut en skottkärra.

“Jag sade aldrig att just du skulle glömma, men utan dina grejer kommer vi inte kunna sabotera deras forskning.” svarade Jenna, utan antydan till irritation i rösten. “Hade jag inte litat på dig till 100% hade jag inte bett dig ansvara för en så viktig last men som ledare för uppdraget är det min plikt att säkerställa att alla är förberedda.”

“Du har rätt, jag ber om ursäkt att jag brusade upp.” sade Teodor med ett snett leende.

“Ingen fara, det är fullständigt naturligt att vi alla har nerverna på helspänn. Detta är trots allt vår största insats i DBF’s historia.”

Emir var tvungen att tänka efter. Han hade gått med i DBF för snart två år sedan och då var han den tredje medlemmen, efter Jenna och Teodor. Snart efter hade några fler anslutit sig runt om i landet, bland annat Zarah, Jens, och Rickard från Värmland, men Emir kunde inte dra sig till minnes att de hade varit aktiva annat än på sociala medier och i sin kontakt med myndigheter och företag.

Visst, Jenna hade tekniskt sett rätt, men det var onekligen ett lustigt sätt att uttrycka sig på. Men det fick vänta till en annan gång. Här och nu var det viktiga att se till att AgroNovas experiment fick ett slut.

Trygg i vetskapen att han hade med sig allt som behövdes plockade han fram sin ficklampa, krängde på sig ryggsäcken, och klev igenom öppningen efter Jenna.

Innanför gallergrinden sluttade kulverten markant nedåt. Den var tillräckligt bred för att rymma en personbil, med kala, raka väggar av betong eller cement. Emir var ingen expert på området och ficklampornas oroligt svepande ljuskäglor gjorde det inte enklare att avgöra.

En svag rännil av vatten, grumligt med jord och rester från skogen utanför och en svagt sur doft, rann under sulorna på gruppens kraftiga kängor. Trots att det var i slutet av juli blev det snabbt kallt ju längre in de gick.

Zarah och Jens följde efter Emir och Teodor tog plats sist i ledet. Rickards rapportering efter cirka tre månader som säkerhetsvakt på AgroNova indikerade att just den här kulverten övervakades inte med mer än det larm som Emir hade kringgått, något han fann underligt.

AgroNova var marknadsledande inom genmodifierat boskapsfoder så de borde vara mycket mer noggranna med sin säkerhet. Nåväl, fanns ingen anledning till att inte skåda en given häst i munnen, även om den är uppfödd på muterad havre.

Inte mer än kanske tjugo meter stötte de på en bastant port av järn. Rostig och åsatt av tidens tand, säkert tjugofem år gammal, men lika bastant för det.

Jenna stannade framför den och gav ifrån sig ett missnöjt läte.

Dagarna innan aktionen hade främst Emir och Jenna pluggat in kartan över kulverten och beskrivningen Rickard gett dem för att hitta fram till rätt dörr. De hade spenderat mycket tid med att studera kartan och sedan testa varandras kunskap, något Emir inte hade något emot och kanske att Jenna också hade uppskattat hans sällskap.

Forskningsanstalten skulle kunna fylla ett helt köpcenter till ytan och han hoppades innerligt att instruktionerna Rickard försett dem med skulle räcka till. Förutsatt att de kom så långt det vill säga. På kartan fanns ingen dörr inritad.

Jenna vände sig om mot Zarah.

“Det här kom minst sagt som en överraskning.” Det gick inte att ta miste på frustrationen i hennes röst, även om hon tydligt försökte dölja den.

Teodor ryckte på sina breda axlar.

“Jag kan inte svara på varför Rickard inte har med dörren i sin karta. Kanske att just den här tunneln är oanvänd och dåligt dokumenterad.”

Jens anslöt sig till samtalet.

“Jag fattar att du är frustrerad, det är vi nog alla lite till mans, men det är inte läge att ge upp nu. Vi visste att vi skulle stöta på motstånd, dels i form av låsta dörrar, dels i form av personal. Visst, det här är en lite mer bastant dörr än förväntat men det är fortfarande bara en dörr.”

“Inte så bara.” sade Emir med rynkad panna. “Jag kan hantera de flesta dörrar, mekaniska och elektroniska, förutsatt att de har ett lås, men den här kan lika gärna ha en gigantisk regel eller skjutlåsmekanism som aktiveras från insidan. I så fall är vi rökta.”

Jenna lade en hand på hans axel.

“Vi litar på dig Emir.”

Han gav henne ett förläget leende, nickade kort, och vände sig mot porten. Den var nästan lika bred som kulverten, strax under två meter, och gick från golv till tak. Med gångjärnen på vänster sida visste han att den öppnades utåt.

En närmare inspektion avslöjade en panel på höger sida, vilket gav honom lite mer hopp då ett eventuellt lås borde finnas på motsatt sida från gångjärnen. Panelen var fäst med en så kallad säkerhetsskruv som försvårade demontering.

Efter en kort genomsökning av sin ryggsäck hittade han sitt set med bits och mejslar. Lika snabbt hade han hittat det bits som passade skruvskallen. Inte helt oväntat var dock skruvarna lika åtgångna av rost som resten av dörren. Tur i oturen var att den typ av skruv som användes för att försvåra arbetet med att ta av panelen samtidigt erbjöd riktigt bra fäste för skruvmejseln.

Trots det mäktade inte Emir med att rubba en enda skruv. Uppgivet vände han sig till Teodor.

“Teodor, min vän, jag behöver din hjälp.”

Teodor gav ifrån sig ett skratt som bullrande ekade genom kulverten.

“Snart ber du väl om hjälp med locket till en syltburk också.”

Emir höll upp händerna i en avvärjande gest.

“Jag har aldrig sagt att styrka är en av mina främsta kvaliteter. Det är av andra anledningar ni har med mig på det här äventyret.”

“Inga problem. Vilket håll vill du jag skall vrida åt?” sade Teodor och greppade skruvmejseln i sitt dasslock till näve.

“Vänster. Och se till att trycka till in mot skruven också så att bitset får bra fäste.”

Teodor lutade sig inåt mot panelen och vred till. Utan resultat. Han grymtade till lite förvånat och tog nya tag.

Med tanke på hur mycket till och med Teodor var tvungen att ta i fruktade Emir att skruvmejseln skulle ge med sig innan skruven och då var det kört för även om Emir hade förberett sig på det mesta hade han inte med sig två bitsmejslar.

Med vad som lät som ett pistolskott mot kulvertens hårda väggar förlorade skruven och rosten kampen mot Teodors massiva styrka.

“Den satt bra rejält.” medgav Teodor, märkbart imponerad.

“Minst sagt.” höll Jenna med. “Nu har du bara 7 kvar.” fortsatte hon med ett leende.

Teodor gav ifrån sig en kort men bestämd suck och gav sig på resten av skruvarna. Tacksamt nog hade de valt den mest bångstyriga först, eller så hade resten av dem påverkats av när den första skruven så våldsamt gav med sig. Oavsett tog det inte många minuter innan panelen var loss.

Innanför hittade Emir en knappsats som verkade vara från sent sjuttiotal, kanske mitten av åttiotalet. Vad än Emir hade för ogina tankar om panelen de precis hade kämpat med var han tacksam för att den hade slutit fullständigt tätt om elektroniken innanför. Inte en skymt av rost eller kondens gick att hitta och den röda lysdiod som mötte dem gav ifrån sig ett hälsosamt sken.

Med ett vant handgrepp skruvade han av själva knappsatsen från det hölje den var innesluten i. En snabb kontroll med en multimeter indikerade att han hade spänning, 24 volt närmare bestämt, där han förväntade sig det.

En så här gammal teknik var en barnlek för den Raspberry Pi baserade kodknäckarenhet han hade med sig. Med några få kablar anslutna från sin enhet till rätt kopplingspunkter på knappsatsen startade han sedan ett av de program han hade installerat.

Programmet genomförde en kort handskakningsprocedur med elektroniken i knappsatsen innan det försiktig började ställa kontrollfrågor. Uppenbart nöjd med svaren inleddes en mer komplicerad algoritm som efter en knapp minut resulterade i att den röda lysdioden slocknade, omedelbart följd av ett lika klart sken från en grön lysdiod monterad strax bredvid.

Ett tydligt, och ljudligt, “klonk” från dörrens innanmäte förkunnade att någonting, förhoppningsvis en låsmekanism, hade skiftat läge. Emir tog ett snabbt steg tillbaka, sin utrustning hafsigt hopplockad i händerna, men ingenting mer hände.

“Sådan tur hade vi inte att den öppnar sig självt.” sade han kort.

“Med tanke på att vi fick öppnat den överhuvudtaget skiter jag i vilket.” sade Jens entusiastiskt.

“Den är bara upplåst, inte öppen.” sade Emir.

“Jaja, du vet vad jag menar.” svarade Jens snabbt. “Nu ser vi till att öppna den då.”